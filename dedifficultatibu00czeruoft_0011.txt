9 ,

quibus sententiae quaedam generales doceantur vel illustrentur. Quamquam non potest negari
poetam, ubi res mythicas narret, saepissime res quasdam a victoribus vel gestas vel agitatas
ita respicere, ut vel laudet vel reprehendat modeste eos, quorum victorias carminibus celebret.
(‚‚Totum mythicum dicendi genus illud commodum habet, quod et laus iucundior est indirecta
quam directa et reprehensio, et potuerunt etiam politicae res graviores sic tractari decore et
digne“. Dissen.) Eiusmodi laudes et admonitiones fabulis quasi vestitae atque ornatae sunt
„allusiones“ illae, quas vocant interpretes nostri recentiores. Verum tamen quam cautissimos esse
oportet in eiusmodi „allusionibus“ investigandis, nedum totam quandam fabulam ex allusionibus illis
constare putemus.

Hoc vero licet pro certo habeamus, fabula, „pulcherrima divinarum et humanarum rerum
imagine“, summam carminis aliquo modo illustrari et comprobari. Atque saepe etiam singulae
partes fabulae singulis partibus sententiae, quam potissimum poeta ante oculos positam velit,
respondere videntur.

Praeterea consentaneum est poetam ad carmen quoddam ἐπίνικον pangendum aggre-
dientem, si fieri potuit, eam fabulam sibi elegisse, quae non solum ad summam carminis sed
etiam in victorem ipsum quam maxime quadraret.

Cum Dissenio‚ qui quidem fabulis sententiam carminis declarari dicat, (.‚ipsius thematis
pulcherrima declaratio in fabulis,“) ita consentimus, ut in explicandis fabulis primum ac maxime
argumentum consiliumque ceterarum carminis partium considerandum esse censeamus.

Dissenii disputatio „de ratione carminum Pindaricorum et de interpretationis genere iis
adhibendo“ etiam nunc dignissima est, quae legatur. Vituperaverunt quidem Hermann,
Rauchenstein, alii schemata illa, quae Dissen ad illustrandam Pindari artem carminum com-
ponendorum proposuit, atque etiam alii alia reprobaverunt: omnes vero laudant diligentiam
et curam, qua vir doctissimus argumenta carminum Pindaricorum pervestigaverit remque
difficillimam pertractaverit et in mirabilem quendam ordinem redegerit. Omnibus haud dubie
Dissenii opusculum valde profuit ad intelligendum recteque explicandum poetam Thebanum,
neque ceteri interpretes eiusdem viri doctrina, quem vel impugnent vel omnino negligere
videantur, non usi sunt. Atque ne Hermann quidem Dissenio merita omnia abiudicavit: quin
etiam schemata illa non prorsus inutilia dixit sed apta esse ad ‚‚interpositionem‘' illam, quam
Dissen vocat, illustrandam concessit. (Herm. opusc. VI. p. 23.)

Dissen, qui princeps rei gravissimae operam ita navaverit, ut materiam amplissimam ad
artem et ad praecepta revocaret, argutissime Pindari explicandi rationem examinavit dispu-
tavitque. In iis, quae scripsit de rat. carm. Pind. et de int. gen„ etiamnunc invenimus diffi-
cillimae explicationis normam. Cum autem vir ille doctissimus initium fecerit quasi disciplinae
cuiusdam, quid mirum, quod nonnulla, quae persecutus est, ab aliis corrigenda atque emen-
danda erant? Nunc sane nemo est, qui in Dissenii praeceptis et schematis acquiescat. Iam
enim didicimus Pindari rationem poeticam meliore ac simpliciore modo explicare.

Recte vero Dissen illud proposuit: „In fabulis inest ideale exemplum sententiae carmini
subiectae.“ Inde autem apparet in expediendis rebus mythicis potissimum summam carminis
spectandam esse et argumentum fabulae cum argumento ceterarum carminis partium ita con-
gruere debere, ut una quaedam efficiatur sententia summa. Ceterum haud dubie poeta sae-
pissime ea usus est licentia, ut adderet nonnulla, quae neque ad sententiam totius carminis
neque ad res quasdam victoris pertinerent, sed exornando carmini idonea essent. Quae res a.

